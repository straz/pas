---
title: Każdy po swojemu (p3)
author: Andrzej Gontarz
date: 2003-10-11
desc: Computerworld Polska
language: Polish
original: 'http://www.computerworld.pl/artykuly/302956_3/Kazdy.po.swojemu.html'
ignore: true
---

### Zmiana reguł gry

Paul Strassmann mówi, że korzystanie przez firmy z informatyki w
sposób strategiczny oznacza użycie jej do walki o miejsce na rynku, do
zmiany zasad gry w celu uzyskania mocnej pozycji rynkowej. W
administracji jest to niemożliwe. Urzędy nie mogą i nie powinny
zmieniać reguł gry. Na tym polega sens ich funkcjonowania. Muszą
działać wg stałych, jednolitych, niezmiennych zasad. Do czego prowadzą
nieustanne zmiany w sposobach funkcjonowania państwa widać najlepiej w
Polsce. Utrudniony rozwój firm i przedsiębiorstw w wyniku częstych
zmian prawa czy przepisów podatkowych to jedna z najbardziej
widocznych konsekwencji braku stabilizacji działania organów
państwowych.


Urzędy nie mogą z sobą konkurować, muszą współdziałać, wszak stanowią
składniki jednej struktury państwa, działają w jednym systemie. Każdy
urząd musi działać wg tych samych zasad co pozostałe. Właśnie do
umocnienia tego stanu rzeczy zmierza omawiany przez Paula Strassmanna
program modernizacji infrastruktury teleinformatycznej rządu
amerykańskiego. I chociaż mówi się o nadaniu działalności
administracji amerykańskiej charakteru korporacyjnego, to w gruncie
rzeczy chodzi o zintegrowanie organów rządu - na bazie rozwiązań IT -
w jeden spójny system. Infrastruktura teleinformatyczna ma być
elementem całego rządu, a nie poszczególnych ministerstw czy
agend. Koszty jej budowy obciążają wszystkie instytucje
rządowe. Kluczem do wszystkich aplikacji ma być słownik
danych. Opisywane w nim czynności mają być wszędzie definiowane i
klasyfikowane. Celem realizowanego programu zmian ma być konsolidacja
całego systemu.


Paul Strassmann dodaje, że najważniejsza dzisiaj dla firmy jest
umiejętność pozycjonowania się na rynku i podejmowania słusznych
decyzji w kontekście konkurencji. Kluczem do tego jest kapitał wiedzy,
a środkiem do jego zbudowania - informatyka.

> ![Paul Strassmann](pas.gif) Paul Strassmann, autorytet w dziedzinie metod zarządzania kapitałem informacyjnym, analizy efektywności inwestycji informatycznych i planowania strategii informatyzacji


Administracja nie ma potrzeby pozycjonowania się na rynku. Bardziej
może to być potrzebne poszczególnym politykom zabiegającym o względy
wyborców. Urzędnik nie będzie zabiegał o pozycję urzędu, gdyż jest ona
wyznaczona z mocy prawa. Nie będzie szukał możliwości poprawienia jej
przez wykorzystanie technik informacyjnych. Na efektach związanych z
wdrożeniem systemu informatycznego bardziej może zależeć konkretnemu
politykowi. Pozycja polityka na rynku politycznym nie jest ustalona
raz na zawsze. Zmienia się wraz z odbiorem jego osoby i programu
politycznego wśród wyborców. Jeżeli więc przyspieszenie obsługi
mieszkańców w urzędzie za sprawą systemów informatycznych może
poprawić jego wizerunek wśród elektoratu, to będzie się on starał o
jego wdrożenie. Jeżeli obniżka kosztów funkcjonowania administracji
będzie leżała w jego interesie publicznym, to będzie się starał do
niej doprowadzić, np. za pomocą technik informacyjnych. Programy
poprawy funkcjonowania administracji są w gruncie rzeczy programami
autorskimi kół politycznych, nie wynikają z obiektywnych przesłanek
ekonomicznych. Innymi słowy można powiedzieć, że im bardziej światła
klasa polityczna, tym więcej inicjatyw ukierunkowanych na reformę
administracji publicznej.

## Bezużyteczna broń

Zdaniem Paula Strassmanna technologia informacyjna w firmie jest
dzisiaj skuteczną bronią do ograniczania kosztów transakcyjnych, które
w gospodarce globalnej są bardzo wysokie ze względu na długie łańcuchy
dostaw. Obsługa sprowadzenia do fabryki części do produkcji samochodu
jest droższa niż samo jej wyprodukowanie. Administracja nie działa
jednak w układzie globalnym. Urzędy funkcjonują w skali
lokalnej. Centralizacja to nie to samo co globalizacja. W
administracji nie ma rozbudowanych łańcuchów dostaw, nie ma więc
konieczności szukania rozwiązań informatycznych do zmniejszania
kosztów ich obsługi.

Administracja działa w systemie nakazowym, realizuje zadania, które
wynikają z przepisów prawa lub wytycznych wyższych instancji. Nawet
działania związane z aspektami ekonomicznymi muszą mieć w
administracji ścisłą, urzędową regulację. Paul Strassmann na
stanowisku Chief Information Officer w NASA otrzymywał z
prezydenckiego Biura Zarządzania Budżetem (OMB) konkretną listę zadań
do wykonania, które są narzucane przez tę instytucję szefom działów IT
wszystkich urzędów i agend rządowych w USA. OMB żąda ponadto wykazania
zgodności projektów informatycznych z wieloma różnymi ustawami, np. z
ustawą o eliminowaniu nadmiernej gospodarki papierem czy równym
dostępie do informacji przez niepełnosprawnych. Do tego dochodzi
obowiązek przestrzegania różnorodnych federalnych standardów i planów
działania.


[Back](page2.html){: .nav-button}
[1](page1.html){: .nav-button}
[2](page2.html){: .nav-button}
[3](page3.html){: .nav-button .selected}
[4](page4.html){: .nav-button}
[Next](page4.html){: .nav-button}
